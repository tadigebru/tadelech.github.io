---
layout: post
title: ሰላማዊት ገብረስላሴ
date: {}
categories: Posts
published: true
---


*
ይከፋዋል ወይ ልብህ,
እንደ ሰለሞን ነህ ብልህ
*
የአገራችን መንገድ
ሌት ያለ ብርሃን አያስኬድ
እስቲ ተቀመጥ ይንጋልህ
ወይ ቀን ይውጣልህ
(ከቅኔዎቻችን)
The first Ethiopian women Artist......She was  My Family member.

ሞትን አለመቅደም… ሰላማዊት ገብረስላሴን ሳስታውሳቸው

አርቲስት ሰላማዊት ገብረ ስላሴን በ2000 ዓ.ም ነበር ቃለ መጠይቅ ያደረግሁላቸው፡፡ ከአስካለ አመነሸዋ ጋር በነበረኝ ረጅም ቆይታ መሀል ስለ ሰላማዊት ገ/ስላሴ የመጀመሪያ ሴት ተዋናይነት አጫወቱኝ፡፡ አድራሻቸውን አግኝቼ ወደ ቤታቸው ሄድኩ፡፡
ዠርጋዳዋ ሰላማዊት ኑሮና እርጅና አድቅቋቸው በአሮጌ ቤታቸው ውስጥ ጠበቁኝ፡፡ ልክ ኮሎኔል ሳህሌ ደጋጎን አልጋ ላይ ሳናግር የተሰማኝ ዓይነት አንዳች መከፋት ተሰማኝ፡፡ /ኮሎኔል ሳህሌ ደጋጎ ስንት ሙዚቃ እንዳልቀመሩ በአሮጌው አልጋቸው በድሃ ቤተሰብ ውስጥ ታመው ታመው ልጆቻቸው የሚችሉትን ቢያደርጉም ወደ ተሸለ ህክምና የሚወስዳቸው አጥተው ከዚህ ዓለም ተለዩን፡፡ አንድ ቃል ለመጥራት ከህመማቸው ጋር ታግለው ሃሳባቸውን ሲገልጡልኝ ከጎሮሯቸው ይወጣ የነበረው የሳግ ድምፅ አሁንም ጆሮዬ ላይ ያቃጭላል፡፡ ከስቱዲዮ ውጭ እንግዳ ቃለ መጠይቅ ያደረኩት በሳህሌ ደጋጎ ነበር - ዳሩ ህዝበ አዳም በ98.1 ኤፍ ኤም ሰምቶ እምባውን ቢያነባምና ለእርዳታ አለሁ እያለ ቃል ቢገባም አንዳችም ረጅ ጠፍቶ ሳህሌ ደጋጎ ትንሽ ዕድሜ መቀጠል ሲችሉ መሞታቸው ያንገበግበኛል፡፡

ዛሬ ደግሞ መከረኛው ፌስቡክ መከራውን አረዳኝ፡፡ ሰላማዊት ገብረ ስላሴ አረፉ - ብሎ፡፡
በእርግጥ ለኢትዮጵያዊ አርቲስት ሞት እረፍት ሳይሆን አይቀርም - በተለይ ለቆዩቱ፤ ለእነዚያ ከትቢያ ጥበብ እዚህ ላደረሱረቱ፤ እነዚያ በ10 ብር ደመወዝ ሰርተው ዛሬ ብዙ መቶ ሽህ ብር ለአልበም እንዲከፈል መሰረት ለጣሉቱ፤ ለእነዚያ የላብ መተኪያ አበል እንኳን በቅጡ ሳይከፈላቸው በመድረክና በፊልም ፍዳቸውን አይተው ለዛሬዎቹ ራብጣ ብር ተከፋይ የፊልም ሰዎች ድልዳል ላኖሩቱ…. ለእነዚያ!!
ከእነዚያ መሀል አንዷ ነበሩ አርቲስት ሰላማዊት ገ/ስላሴ፡፡
ጋሼ ተስፋዬ ሳህሉ / አባባ ተስፋዬ/ የሴት ገፀ ባህርይ ተላብሰው በመድረክ ተውነዋል፤ ለበርካታ ጊዜያት፡፡ ይህ ፃታ ቀይሮ በመተወን አሳር ማየት የቀረው በሰላማዊት ገብረ ስላሴ ተተኪነት ነበር - አዎ ሰላማዊት ገብረ ስላሴ የመጀመሪያዋ ሴት ተዋናይ ነበሩ፡፡

ያኔ ከዓመታት በፊት ቤታቸው በአረጀች ሶፋ ቢጢ ቁጭ ብለን ቃለ መጠይቅ ሳደርጋቸው በእናትነት የተሟሸ ሽሮ አበሉኝ፡፡ ቅቤ ኖሮት ባይጣፍጥም፣ በቅመም ወዝቶ ጣት አስቆርጣሚ ባይባልም ‹‹እሰይ ልጄ እስኪ ይችን ቅመስ›› ብለው አንጋፋዋ አርሰቲስት ሰላማዊት ሲሰጡኝ የሆነ ስሜት ተሰማኝ፤ በፍቅር የመከበብ፣ በመውደድ የመታጀብ - ያውም የምር በሆነ፡፡ ጣፍጦኝ ነበር የበላሁት፤ ጣፍጦኝ ነበር ቃለ መጠይቃቸውን የሰራሁት፤ ጣፍጦኝ ነበር ረጅሙን ቆይታ ኤዲት ያደረኩት፤ እናም ጣፍጦ ለአድማጭ ደረሰ፤
የሚገርመው በሰማንያ ምናምን ዓመታቸው ከ45 ዓመት በፊት መድረክ ላይ የተጫወቱትን ሙዚቃዊ ትወና ሲያንጉራጉሩልኝ አንዳችም አለመዛነፋቸው ነው፡፡ አስታውሳለሁ ‹‹ቅዳሜ ጠዋት ይተላለፋል እንዲያደምጡት›› ስላቸው የመለሱልኝ አጭር መልስ ነበር - ‹‹አዬ ልጄ ራዲዮን መች አለኝ…›› ነበር ያሉኝ፡፡ አዎ እኒያ የመድረክ ፋና ወጊ ‹‹እንኳን ራብጣ ብር ራዲዮም›› አልነበራቸው፡፡ ዛሬ ቁጭት ላይ ነኝ፡፡ ብምኑኝም ባታምኑኝም ቀጣዩ አርብን ለምስጋና ለእርሳቸው ነበር የተዘጋጀው፡፡ ታሪካቸውን ፅፌ ለመጨረስ ጉድ ጉድ እያልኩ ነበር ፤ ሞትን አለመቅደምን የመሰለ ክፉ ህመም የለም፡፡ አርቲስት ሰላማዊት ገ/ስላሴ ሆይ ነፍስዎን በገነት ያኑርልኝ ያ በፍቀር አጅለው ያበሉኝ ሽሮ፣ ያ ያሳለፉትን ኑሮ የተረኩልኝ አፍዝ አደንግዝ የቃለ መጠይቅ ወቅት መቼም ከልቤ አይጠፋም፡፡ አንድ እውነት ግን እመሰክራለሁ እርስዎ ቀንዲል ነበሩ - በሚያሳፍረው ዘመን ሴት ተዋናይነትን ያስከበሩ!!!

<img src="/assets/selamawit-gebresilassie.jpg" width="400"  alt="ሰላማዊት ገብረስላሴ">
